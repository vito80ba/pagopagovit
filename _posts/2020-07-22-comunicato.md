---
layout: post
title: Italia - la BEI sostiene i progetti di PagoPA S.p.A. per la
  digitalizzazione dei servizi pubblici
lang: it
excerpt_separator: <!--more-->
tags: null
child_of_ref: comunicati-stampa
---
**Prestito di 60 milioni per il piano di investimenti quadriennale della Società pubblica partecipata dal MEF e vigilata dal Presidente del Consiglio dei Ministri - MID**

<!--more-->

**Obiettivo di PagoPA S.p.A. è diffondere servizi pubblici digitali sempre più a misura di cittadino, accelerando l’adozione di piattaforme tecnologiche innovative da parte di amministrazioni centrali e locali**

**Tra i progetti oggetto del finanziamento: IO, l’app dei servizi pubblici, e pagoPA, il sistema nazionale dei pagamenti verso la Pubblica Amministrazione** 

<!--more-->

<img src="/assets/images/eib-logo-en.png" alt="EIB" width="150">

<img src="/assets/images/logo-pagopa-spa.png" alt="PagoPa" width="150">

Roma, 22 luglio 2020 - Una priorità da almeno tre anni in testa all’agenda del Governo italiano, che ha subìto una forte accelerazione dopo le restrizioni causate dall’epidemia di Covid-19 e oggi rappresenta il pilastro su cui ricostruire la ripartenza del Paese. È la digitalizzazione della Pubblica Amministrazione (PA) e dei suoi rapporti con cittadini e imprese, a cui punta anche il Decreto Legge 16 luglio 2020, n. 76 recante “Misure urgenti per la semplificazione e l’innovazione digitale”. In questo contesto si inscrive l’impegno della società a controllo pubblico PagoPA S.p.A., il cui piano di investimenti quadriennale riceve il forte sostegno della banca dell’Unione europea.
È questa la finalità dell’accordo perfezionato oggi tra PagoPA S.p.A. e la Banca europea per gli investimenti (BEI) per **un finanziamento di 30 milioni**, pari al 50% del programma di sviluppo 2020-2023 della società interamente partecipata dallo Stato, attraverso il Ministero dell’Economia e delle Finanze (MEF) e sottoposta alla vigilanza del Presidente del Consiglio, per tramite del Ministro per l’Innovazione tecnologica e la Digitalizzazione. 

La *mission* di PagoPA S.p.A. - nata per effetto del Decreto Legge n. 135 del 14 dicembre del 2018 convertito in legge il 12 gennaio 2019 - è, partendo dai pagamenti digitali, la trasformazione digitale dei servizi pubblici affinché siano sempre più facili da usare, sicuri, trasparenti e vicini ai bisogni dei cittadini. Questo, attraverso la gestione della **piattaforma pagoPA** per i pagamenti digitali verso la Pubblica Amministrazione - da cui, **solo negli ultimi dodici mesi**, sono stati transati oltre **61 milioni di pagamenti**, per un valore economico di oltre **13 miliardi di euro** - e attraverso lo sviluppo continuo di prodotti innovativi come **l’app IO**, punto unico di accesso ai servizi pubblici digitali che rende concreto l’articolo 64bis del Codice dell’Amministrazione Digitale (C.A.D). e altri progetti di trasformazione digitale già in carico alla società. 

Tutti progetti fondati sulla **semplificazione** e sulla **piena accessibilità digitale dei servizi delle Amministrazioni centrali e locali**, che la BEI ha scelto di sostenere come parte di una più ampia strategia di rilancio del Sistema Paese Italia. In particolare, secondo la BEI, l’operazione risponde a una pluralità di criteri prioritari di finanziamento: si tratta di un progetto altamente innovativo, con effetti positivi sulle tematiche ambientali e con un forte impatto nelle regioni interessate dalla politica di coesione (il Sud Italia). Nello specifico, l'app IO consentirà la digitalizzazione di tutte le notifiche tra Enti pubblici e cittadini italiani, contribuendo a un modello di sviluppo della PA italiana più efficiente e più sostenibile anche sul piano climatico, con una positiva riduzione delle emissioni di CO2 legate al minore utilizzo di carta. 

*“Un altro significativo passo avanti nella strategia del governo per il sostegno ai pagamenti elettronici e la digitalizzazione” ha commentato **il Ministro dell’Economia Roberto Gualtieri**:“E’ un piano che comprende anche altre misure già in vigore, come l’abbassamento del tetto sull’utilizzo del contante o il credito di imposta per le commissioni pagate dai piccoli esercenti, utilizzabile già dal mese successivo a quello del pagamento. Allo stesso tempo, lavoriamo all’attuazione di misure che partiranno l’anno prossimo come la lotteria degli scontrini ed il cashback. La modernizzazione e la digitalizzazione del Paese sono una nostra priorità e in questo cammino il sostegno di istituzioni europee come la BEI è un segnale importante”*.

Soddisfazione ha espresso il **Ministro dell’Innovazione e della Digitalizzazione, Paola Pisano**. *“L’accordo tra BEI e PagoPA offrirà un contributo notevole alla società pubblica per ampliare e migliorare i servizi digitali per i cittadini. Un cambio di passo nella direzione della trasformazione digitale del Paese, più che mai importante nella fase di ripresa dopo la crisi portata dalla pandemia. Il finanziamento da parte della BEI è un esempio di come le istituzioni europee sono al fianco degli Stati membri per aiutarli a riprendere un cammino di sviluppo e modernizzazione”*. 

\*“Lo sviluppo delle reti digitali e dei servizi ad esse connessi è da anni una delle priorità delle politiche di finanziamento della banca dell’Unione europea. Un obiettivo cruciale per uno sviluppo economico e sociale armonioso, la cui importanza è apparsa ancor più evidente con quanto è accaduto durante la fase acuta della pandemia da Covid-19. Per questo sono molto soddisfatto che la BEI possa affiancare PagoPA nella sua missione che vedrà la società lavorare per e a fianco di cittadini e imprese nel processo di ammodernamento in atto della Pubblica Amministrazione”, ha dichiarato **Dario Scannapieco, Vicepresidente della BEI.***

 *“Dalla sua creazione nel luglio 2019, la nostra società è cresciuta rapidamente, ottenendo importanti risultati in anticipo sulla tabella di marcia che ci siamo dati nel nostro piano di sviluppo e posizionandosi quale interlocutore esperto a fianco delle istituzioni governative, per valutazioni strategiche su scelte in ambito digitale che impattano sulla vita delle persone”, ha commentato **Giuseppe Virgone, Amministratore unico di PagoPA S.p.A**. “Il sostegno ricevuto dalla BEI è per noi motivo d’orgoglio e un riconoscimento significativo del valore dei nostri progetti al servizio del Paese, che ci consentirà di accelerare ulteriormente la diffusione di servizi pubblici digitali sempre più a misura di cittadino”.*